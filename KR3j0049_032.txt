# -*- mode: mandoku-view -*-
#+TITLE: 古今攷
#+DATE: 2019-03-29 21:30:34.302198
#+PROPERTY: ID KR3j0049
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 32
<pb:KR3j0049_WYG_032-1a>¶
　　欽定四庫全書¶
¶
　　古今攷卷三十三¶
¶
　　元　方囘　續¶
¶
　　附小雅二十二篇饗燕攷¶
¶
　　七月朋酒羔羊之饗¶
¶
　　紫陽方氏曰𡺳風七月流火九月授衣八章章十一句¶
周公遭變陳后稷先公風化之所由致王業之艱難也¶
周公欲成王知先公先王致王業之由民之勞力趨時¶
<pb:KR3j0049_WYG_032-1b>¶
稼穡之艱難如此多陳嵗序節物之遷人事當及時耳¶
第七章言十月収歛之事第八章言夏正十二月鑿冰¶
之事則嵗功成矣乃又歌曰九月肅霜十月滌場朋酒¶
斯饗曰殺羔羊躋彼公堂稱彼兕觥萬夀無疆吕東萊¶
曰𡺳之先公國容未備無君民之間故曰朋酒羔羊躋¶
彼公堂毛氏曰兩樽曰朋囘謂兩樽之簡羔羊之微民¶
得以升人君之公堂名之曰饗非儀禮饗禮亡之饗也¶
意者周公作此詩亦必以樂官弦歌之而以諷成王¶
¶
<pb:KR3j0049_WYG_032-2a>¶
　　鹿鳴燕群臣嘉賔附論大小雅¶
¶
　　紫陽方氏曰鹿鳴三章章八句正小雅也鄭氏詩譜曰¶
小雅大雅者周室居西都豐鎬之時詩也小雅自鹿鳴至¶
於魚麗皆文武時詩自南有嘉魚下及菁菁者莪周公¶
成王之時詩自文王至文王有聲自生民下及卷阿皆¶
成王周公之時詩小雅十六篇大雅十八篇為正經釋¶
文曰從鹿鳴至菁菁者莪凡二十二篇皆正小雅六篇¶
亡今唯十六篇孔氏曰二雅正有文武成變有厲宣幽¶
<pb:KR3j0049_WYG_032-2b>¶
六王皆居鎬豐之地文王居豐武王居鎬太史公曰成¶
王卜居洛邑定鼎焉而周復都豐鎬魚麗序云王居鎬¶
京幽王以上皆居鎬皇甫懿曰鎬在長安南二十里程¶
氏曰自鹿鳴以下二十二篇各賦其事而用之其周公¶
之所為乎與二南同也朱氏曰舊説自鹿鳴至魚麗文¶
武之世燕勞樂歌之辭周公所删定也南陔至菁菁者¶
莪周公相成王所制之樂歌也囘按孔氏謂商魯頌詩¶
少可以同卷而雅頌篇數既多故分其篇每十為巻謂¶
<pb:KR3j0049_WYG_032-3a>¶
之鹿鳴之什者五人謂之伍十人謂之什周頌臣工首¶
篇為什長則鹿鳴之十篇鹿鳴亦什長也序宴羣臣嘉¶
賔也既飲食之又實幣帛筐篚以将其厚意呦呦鹿鳴¶
食野之苹蒿芩興也鼓瑟吹笙鼓簧鼓瑟樂也承筐是¶
将一句幣帛也我有㫖酒兩句燕有飲則有食也孔氏¶
曰燕禮於客之内立一人為賔使宰夫為主人乃諸侯¶
之禮天子以膳夫為主立一人為賔之説亦不皆然燕¶
來使者使即賔副者為介此云宴羣臣而稱之曰嘉賔¶
<pb:KR3j0049_WYG_032-3b>¶
乃詩中有云嘉賔式燕以敖以燕樂嘉賔之心也朱氏¶
曰於朝曰君臣焉於燕曰賔主焉先王以禮使臣之厚¶
也葢亦有諸侯之使焉囘謂人君不與其臣親獻故立¶
宰夫膳夫為主人以獻賔酢之主人酬之而後主人獻¶
君天子諸侯皆然朝則君臣燕則賔主其説未安學記¶
大學始教皮弁祭菜示敬道也宵雅肄三官其始也鄭¶
氏曰宵之言小也肄習也習小雅之三鹿鳴四牡皇皇¶
者華也此皆君臣宴樂相勞苦之詩¶
¶
<pb:KR3j0049_WYG_032-4a>¶
　　四牡勞使臣¶
¶
　　紫陽方氏曰四牡勞使臣之來也有功而見知則説矣¶
五章章五句全在豈不懐歸而王事靡盬為一問一答¶
之勢足以見使臣之情不遑將父不遑將母又曰豈不¶
懐歸乃上之人作此詩勞問之朱氏曰燕勞而詠歌之¶
乃使臣來歸燕勞之詩不言飲酒¶
¶
　　皇華遣使臣¶
¶
　　紫陽方氏曰皇皇者華君遣使臣也送之以禮樂言逺¶
<pb:KR3j0049_WYG_032-4b>¶
而有光華也詩五章章四句其末送之以禮樂恐當是¶
燕禮有樂歌是詩以遣之若以戒夫使臣者而説於其¶
自道之辭以發之詩之忠厚如此朱文公之説也在文¶
王時至周公制禮作樂後凡遣使臣無不用是詩以遣¶
之然禮樂二字只當是燕禮樂歌如後世送别置酒唱¶
陽闗之意惟文武成王周公至誠惻怛使樂工歌之可¶
也否則具文而已使臣何以華為皇皇者華於彼原隰¶
駪駪征夫每懐靡及草木之華皇皇然興也於彼原隰¶
<pb:KR3j0049_WYG_032-5a>¶
使臣之所徃也駪駪征夫使也介也凡同行者皆是也¶
每懐靡及惟恐緩惟恐後人臣之義也我馬凡四歌之¶
指使臣之馬也諏謀詢度易韻以足詩章之義其音節¶
必有可以感人者惜乎囘老而生於今不能為其時使¶
臣聞此歌也¶
¶
　　棠棣燕兄弟附賦詩或作篇或誦古¶
¶
　　紫陽方氏曰棠棣燕兄弟也閔管蔡之失道故作棠棣¶
焉八章章四句程氏謂此詩句少而章多所以極其鄭¶
<pb:KR3j0049_WYG_032-5b>¶
重句少則各陳一義鄭氏謂周公弔二叔之不咸召穆¶
公作此詩歌以親之孔氏引左傳富辰諫王伐鄭曰昔¶
周公弔二叔之不咸故封建親以藩屏周召穆公思周¶
徳之不類故紏合宗族於成周而作詩曰棠棣之華鄂¶
不韡韡凡今之人莫如兄弟此鄭氏所據然春秋外傳¶
云周公之詩曰兄弟䦧於墻外禦其侮(本作務)則此詩乃¶
周公所作吕東萊謂召穆公虎見厲王之時兄弟恩疎¶
故重歌之故鄭氏答趙商云凡賦詩者或造篇或誦古¶
<pb:KR3j0049_WYG_032-6a>¶
朱氏謂舊説鹿鳴以下至魚麗為文武燕勞之樂歌文¶
武固有燕兄弟之詩周公以管蔡之亂故制作之際更¶
為是詩委曲致意以申兄弟之好文武燕兄弟之詩雖¶
不可見然至其詞意和平必異於此此詩專言死喪急¶
難之事其志切其詞哀葢處兄弟之變也棠棣之華鄂¶
不韡韡興也鄂猶鄂鄂然不韡韡言韡韡也不作拊亦¶
可花萼相依也説文作萼死喪之威兄弟孔懐原隰裒¶
矣兄弟求矣&KR0387;令在原兄弟急難每有良朋况也永歎¶
<pb:KR3j0049_WYG_032-6b>¶
兄弟䦧於墻外禦其侮每有良朋蒸也無戎戎相也助¶
也烝之承反一音塵久也吕與叔解䦧為窺伺謂寇至¶
同力相死朱文公不然内有小忿外猶不許他人見侮¶
而共禦之為是第一章興也二章言死喪三章言急難¶
四章言䦧墻禦侮五章周公言兄弟之間䘮亂平矣則¶
遂謂兄弟不如友生可乎故曰䘮亂既平既安且寧雖¶
有兄弟不如友生此責夫庸人者急則倚兄弟緩則謂¶
友朋勝兄弟者也六章儐爾籩豆飲酒之飫兄弟既具¶
<pb:KR3j0049_WYG_032-7a>¶
和樂且孺此章始言燕禮孺慕也當和樂而至於如孺¶
子也七章妻子好合如鼓瑟琴兄弟既翕和樂且湛古¶
韻合作沉此章顔之推説謂兄弟乖爭未必不起於各¶
妻其妻各子其子亦通據上文言之則死䘮急難禦侮¶
之義盡而後可以有籩豆飲酒之樂則有妻子琴瑟之¶
樂八章宜爾室家樂爾妻帑人身之終事兄弟不咸有¶
如管蔡室家不保妻孥為戮欲免乎此則此八章之詩¶
自首至尾是必䆒之是必圗之則信乎其宜爾樂爾而¶
<pb:KR3j0049_WYG_032-7b>¶
可保其終矣成王燕其叔父伯父及巳之兄弟行而周¶
公以此意作此詩也成王以後皆歌此章以燕兄弟也¶
父行兄弟已行兄弟子行兄弟一理也¶
¶
　　伐木燕朋友故舊¶
¶
　　紫陽方氏曰伐木燕朋友故舊此一句曰小序隋經籍¶
志曰先儒相承謂毛詩序子夏所創自天子至於庶人¶
未有不須朋友以成者親親以睦友友不棄則民徳歸¶
厚矣此數語曰大序如關睢葛覃以下皆然隋書云毛¶
<pb:KR3j0049_WYG_032-8a>¶
不及衛敬仲更加潤色恐當用此説釋文關睢后妃之¶
徳也至用之邦國焉謂之小序自風始也訖末名為大¶
序囘謂只當用后妃之徳也一曰為小序乃子夏之筆¶
風之始也而下乃毛公之筆及衛宏之筆東萊又引沈¶
重云按鄭詩語意大序是子夏作小序是子夏毛公合¶
作卜商意有未盡毛更足成如此則小大序顛倒其説¶
又自不同又引漢書衛宏從謝曼卿受學作毛詩序善¶
得風雅之㫖如此則毛氏傳有序下注誤焉得西漢人¶
<pb:KR3j0049_WYG_032-8b>¶
預為後漢人注序文乎衛宏之序恐已不傳朱文公去¶
序全不信則又恐太甚伐木丁丁鳥鳴嚶嚶出自幽谷¶
遷於喬木嚶其鳴矣求其友聲相彼鳥矣猶求友聲矧¶
伊人矣不求友生神之聴之終和且平三章章十二句¶
此章前四句興也故因伐木有丁丁之聲而且聴禽鳴¶
之嚶嚶葢感於兩物之聲也嚶其鳴矣求其友聲相彼¶
鳥矣猶求友聲矧伊人矣不求友生此六句二十四字¶
如生蛇活龍一起一伏一盤一屈妙義無窮可一唱而¶
<pb:KR3j0049_WYG_032-9a>¶
三歎押兩聲字古詩不拘結之曰神之聴之終和且平¶
則為此詩者借木鳥之興述文王之心事人而用心至¶
於此可以質諸鬼神而無疑紂方為酒池肉林使男女¶
裸相逐其間為長夜之飲飲酒一也文王以興紂以亡¶
可不監乎二章肥羜肥牡以速諸父諸舅寧適不來微¶
我有咎何其婉也文王三分天下有二之君於親舅不¶
遺如此三章民之失徳乾餱以愆一餱之微民以失徳¶
上之人知人情可謂至矣有酒湑我無酒酤我坎坎鼓¶
<pb:KR3j0049_WYG_032-9b>¶
我蹲蹲舞我乃叙朋友故舊之言然文王為西伯雖不¶
為富何至無酒則酤買而飲朋友乎湑毛氏曰莤也所¶
六反與左傳縮酒同義以茅泲之而去其糟囘貧不可¶
言旅寓杭城八年客至或典衣酤酒以飲之伐木之詩¶
文武成康以來燕朋舊之樂章尚且酤酒而况於一寒¶
儒乎孔氏疏解同班固志之異故舊即昔日之朋友朋¶
友新故通名故舊惟施久逺舊則不可更擇新友則非¶
賢不交故變曰友賢親親以睦指上棠棣燕兄弟友賢¶
<pb:KR3j0049_WYG_032-10a>¶
不遺不棄故舊則此篇是也囘謂説詩不以文害辭何¶
必如此曲論此詩言天子須友之事序乃下及庶人今¶
之庶人知此者寡矣後世人主自秦漢以來為此者誰¶
乎君尊臣卑叔孫通之法漢高祖知皇帝之為貴耳¶
¶
　　天保下報上¶
¶
　　紫陽方氏曰天保六章三十六句序曰下報上也君能¶
下下以成其政臣能歸美以報其上焉鄭氏曰下下謂¶
鹿鳴至伐木皆君以下臣也臣亦歸美以答其歌蘇氏¶
<pb:KR3j0049_WYG_032-10b>¶
曰人君以鹿鳴之五詩宴其羣臣天保者豈以答是五¶
詩於其燕也皆用之歟囘謂諸侯燕其臣以宰夫為主¶
人天子燕其臣以膳夫為主人詩六章俱是祝天子福¶
夀之辭第四章吉蠲為饎是用孝享禴祠烝嘗于公先¶
王君曰卜爾萬夀無疆武王有天下追王其先朱文公¶
謂此詩武王所作周公所更定者歟囘謂凡膳夫於宴¶
獻天子其禮今亡得非天子舉膳夫之獻爵則樂工歌¶
此詩以弦之以介夀乎歸之禴祠烝嘗于公先王而君¶
<pb:KR3j0049_WYG_032-11a>¶
曰卜爾君者即先公王也假神辭以隂福也如山如阜¶
如岡如陵如川之方至如月之恒如日之升如南山之¶
夀如松栢之茂歐陽公謂前既欲其興盛後又欲其永¶
久故多引常久不虧壊之物以為况囘謂後世人主聖¶
節有宴致語樂歌歸美於上以祝聖夀葢此意也¶
¶
　　詩采薇遣戍役出車以勞還枤杜以勤歸¶
¶
　　紫陽方氏曰采薇六章章八句序曰遣戍役也文王之¶
時西有昆夷之患北有玁狁之難以天子之命命将率¶
<pb:KR3j0049_WYG_032-11b>¶
遣戍役以守衛中國故歌采薇以遣之出車以勞還枤¶
杜以勤歸也此三詩者一以宴送防狄之将帥二以燕¶
勞其還歸勞還勤歸互文也文王為西伯専征伐戍守¶
西方防玁狁昆夷入冦以紂天子之命命將帥則知文¶
王無受命稱王之事前五章多述戍邊勞苦憂傷之事¶
知人情也豈敢定居一月三㨗謂以勤則成功也勉之¶
也君子所依小人所腓腓足肚也隨身而動君子行而¶
小人從上下睦也亦勉之也末章昔我徃矣楊栁依依¶
<pb:KR3j0049_WYG_032-12a>¶
今我來思雨雪霏霏行道遲遲載渇載飢我心傷悲莫¶
知我哀此則兼指士卒之情懐而知彼之哀也莫知我¶
哀非實不知也今年春徃戍至戍所夏矣我代彼戍彼¶
以秋歸而冬始至家一戍近乎兩年更相徃來此文王之¶
詩不知實誰所作後來成康四十餘年刑措不用天子¶
守在四夷此詩於周公之後其用乎其不用乎出車六¶
章章八句前二章述徃戍道路之苦三章美南仲者文¶
王之將帥徃城於方古必築城以禦狄也四章言士卒¶
<pb:KR3j0049_WYG_032-12b>¶
徃來之苦豈不懐歸畏此簡書知士卒之情非不欲宴¶
安室家義命所在有軍中之號令書諸簡䇿人人之所¶
畏也五章六章曰既見君子喜歸也曰執訊獲醜有功¶
也文王歌此詩以燕歸師與夫枤杜四章章七句亦燕¶
其將帥之所歌後世焉得有之¶
¶
　　魚麗美萬物盛多¶
¶
　　紫陽方氏曰鹿鳴之什第十詩曰魚麗於罶鱨鯊君子¶
有酒㫖且多繼以魴鱮鰋鯉有酒多且㫖多且有此章¶
<pb:KR3j0049_WYG_032-13a>¶
章三句一意物之衆多莫如魚亦興也感於此而言君¶
子之酒君子指文武也罶音栁寡婦之笱多㫖㫖多互¶
文也言物富之一也後三章章二句物其多矣維其嘉¶
矣物其㫖矣維其偕矣物其有矣維其時矣多㫖有酒¶
下先三字添嘉字偕字時字則一節勝一節嘉則美矣¶
偕則萬物並美也無不美也時則萬物不徒盛而又及¶
時也此詩者豈非文王暮年三分有二國家富極之時¶
文王功成治定之後無事而飲酒則歌此詩乎序詩者¶
<pb:KR3j0049_WYG_032-13b>¶
謂文武以天保以上治内采薇以下治外分前九詩六¶
為内三為外已非矣此詩萬物富盛遂謂終於逸樂者¶
此一詩也始於憂勤者彼九詩也程子不取其説洛學¶
終是過人一頭地¶
¶
　　南陔之什六篇亡¶
¶
　　紫陽方氏曰南陔之什六篇亡南陔孝子相戒以飬也¶
白華孝子心潔白也華黍時和嵗豐宜黍稷也¶
¶
　　有其義而亡其辭¶
¶
<pb:KR3j0049_WYG_032-14a>¶
　　毛氏曰有其義而亡其辭附書於鹿鳴之什後其注恐¶
是鄭𤣥云此三篇者鄉飲酒燕禮用焉孔子刪定篇第¶
當在於此遭戰國及秦而亡之其義則與衆篇之義合¶
編故存至毛公為詁訓乃分衆篇之義寘於篇端其權¶
改什前非孔子之舊東萊讀詩記依六月序小雅諸篇¶
魚麗之後一南陔二白華三華黍四由庚五南有嘉魚¶
六崇丘七南山八由儀謂與鄉飲酒禮燕禮奏樂之序¶
皆合故改定毛本不於第十七卷用南有嘉魚為什首¶
<pb:KR3j0049_WYG_032-14b>¶
而定為十八卷以南陔為首毛本於南有嘉魚南山有¶
臺後書由庚萬物得由其道也崇丘萬物得極其高大¶
也由儀萬物之生各得其義¶
¶
　　東萊本南陔白華華黍由庚四亡詩在十八卷為南陔¶
之什宜在先崇丘已在第六由儀宜在第八此什只有¶
四詩與毛本嘉魚至末自不同¶
¶
　　儀禮鄉飲酒工歌之詩¶
¶
　　東萊記曰儀禮鄉飲酒禮工歌鹿鳴四牡皇皇者華笙¶
<pb:KR3j0049_WYG_032-15a>¶
南陔白華華黍乃間歌魚麗笙由庚歌南有嘉魚笙崇¶
丘歌南山有臺笙由儀乃合樂周南關睢葛覃卷耳召¶
南鵲巢采蘩采蘋工告於樂正曰正歌備紫陽方氏曰¶
鄉飲酒用詩十七而六亡詩皆在其内孔氏謂召南三¶
篇越草蟲而取采蘋葢采蘋舊在草蟲之前孔子以後¶
簡劄始倒張氏曰人或言亡詩六篇古無其詩既無詩¶
安得有此篇必有是詩其辭所以亡者良由施之於笙¶
非若歌之可習董氏以為笙入者有聲而無詩東萊謂¶
<pb:KR3j0049_WYG_032-15b>¶
其説不為無理然國語叔孫豹聘於晉合簫詠歌鹿鳴¶
之三鹿鳴三篇既可與簫相和而歌則南陔下豈不與¶
笙相和而歌乎朱文公謂意篇題之下必有譜焉如投¶
壺魯鼓薛鼓六節而亡之四謂今琴譜勾剔打摘吟揉¶
等合為一字而一字數聲乃有聲而無詩者也近人長¶
篇古樂府不必皆可歌有詩而不用於聲者也歐陽公¶
醉翁亭記東坡赤壁賦世人以為歌熟之而後可也方¶
詩亡矣而有聲則猶有笙也今古之鄉飲禮不備矣其¶
<pb:KR3j0049_WYG_032-16a>¶
笙之聲亦不可得聞矣¶
¶
　　鄉射禮六詩¶
¶
　　鄉射禮乃合樂周南關睢葛覃卷耳召南鵲巢采蘋采¶
蘩告於樂正曰正歌備¶
¶
　　燕禮工歌之詩¶
¶
　　紫陽方氏曰燕禮之工歌笙與鄉飲酒禮用十七詩先¶
後歌笙數目次序並同但易其文兩處乃合樂易曰遂¶
歌鄉樂后云大師告於樂正曰正歌備夫所謂正歌備¶
<pb:KR3j0049_WYG_032-16b>¶
者未有無筭爵無筭樂無筭樂三字未考為何聲何器¶
當檢儀禮疏攷之續書¶
¶
　　大射禮歌鹿鳴三終奏肆夏新宫三終¶
¶
　　紫陽方氏曰儀禮大射禮第八諸侯射禮也天子大射¶
禮大夫大射禮亡公升即席奏肆夏注肆夏樂章名今¶
亡吕叔玉云肆夏時邁也時邁者大平廵狩祭山川之¶
樂歌其詩曰明昭有周式序在位又曰我求懿徳肆於¶
時夏奏此以延賔其著宣王貴徳勸賢歟周禮曰賔出¶
<pb:KR3j0049_WYG_032-17a>¶
入奏肆夏　工六人四瑟工謂瞽矇善歌諷誦詩者也¶
乃歌鹿鳴三終注鹿鳴小雅篇也人君與臣下及四方¶
之賔燕講道修政之樂歌也言已有㫖酒以召嘉賔又¶
樂嘉賔有孔昭之明徳可則傚也歌鹿鳴三終而不歌¶
四牡皇華主於講道畧於勞苦與諮事　乃管新宫三¶
終管謂吹簜以播新宫之樂其篇亡其義未聞賔醉降¶
奏陔陔夏樂章也其歌頌類也以鐘鼓奏之其篇今亡¶
禮器其出也肆夏而送之注云謂諸侯之賔也禮畢而¶
<pb:KR3j0049_WYG_032-17b>¶
出作樂以節之肆夏當為陔夏如此則陔夏之陔誤為¶
肆也¶
¶
　　附論九夏三夏肆夏陔夏采薺漢行禮大學出皷¶
陔王昭㝢環拜之説¶
¶
　　紫陽方氏曰因攷鹿鳴以下燕樂歌詩遂及大射禮鹿¶
鳴三終新宫三終内有肆夏與陔之説則不容不檢周¶
禮樂師之肆夏采薺鍾師之九夏以書於此稍變注䟽¶
之文從俗然則讀書之難可知也誇一目十行之速而¶
<pb:KR3j0049_WYG_032-18a>¶
無詳玩細閲之功可乎樂師教樂儀行以肆夏趨以采¶
薺注教樂儀教王以樂出入於大寢朝廷之儀肆夏采¶
薺皆樂名或曰皆逸詩謂人君行步以肆夏為節趨疾¶
於步則以采薺為節若今時行禮於大學罷出以皷陔¶
為節康成謂行者謂於大寢之中趨謂於朝廷爾雅曰¶
堂上謂之行門外謂之趨然則王出既復至堂而肆夏¶
作出路門而采薺作其反入至應門路門亦如之此謂¶
步迎賓客王如有車出之事登車於大寢西階之前反¶
<pb:KR3j0049_WYG_032-18b>¶
降於阼階之前尚書傳曰天子將出撞黄鍾之鍾右五¶
鍾皆應入則撞㽔賔之鍾左五鍾皆應大師於是奏樂¶
薺或作齊除私反康成之釋多於司農以下文有車亦¶
如之環拜以皷鍾為節也然不釋環拜二字　今攷王¶
昭㝢有解曰玉藻曰趨以采薺行以肆夏先趨而後行¶
者以外而入内也此先行而後趨者從内而出外也行¶
趨以肆夏采薺此王接賔之儀環拜以鍾鼓為節此又¶
賔拜之儀也環拜謂列而拜者非一也有大禮則必有¶
<pb:KR3j0049_WYG_032-19a>¶
大樂以和之環拜者禮之大也鍾鼓者樂之大也囘向¶
有王安石三經字説久已棄之王次㸃周禮訂義佳今¶
無之正義張仲實偶借去耳如此攷而鍾師九夏附焉¶
¶
　　附鍾師九夏¶
¶
　　鍾師掌金奏注擊金以為奏樂之節金謂鍾及鎛凡樂¶
事以鍾鼓奏九夏以鍾鼓者先擊鍾次擊鼓以奏九夏¶
夏大也樂之大歌有九¶
¶
　　王夏王出入奏王夏肆夏尸出入奏肆夏昭夏牲出入¶
<pb:KR3j0049_WYG_032-19b>¶
奏昭夏納夏故書納作内杜子春云納當為約四方賔¶
來奏納夏章夏臣有功奏章夏齊夏夫人助祭奏齊夏¶
齊側皆反又作齊族夏族人待燕奏族夏祴夏祴讀為¶
陔鼓之陔客醉而出奏陔夏(鄉飲酒鄉射大射燕射賔醉将出皆云奏南陔勸之¶
使不失禮)¶
¶
　　驁夏公出入奏驁夏王昭㝢曰諸侯射於西郊自外而¶
入所奏也國語曰金奏肆夏及繁遏渠天子所以享元¶
侯肆夏繁遏渠所謂三夏矣吕叔玉云肆夏繁遏渠皆¶
<pb:KR3j0049_WYG_032-20a>¶
周頌肆夏時邁也繁遏執競也渠思文也春秋傳叔孫¶
穆子不拜三夏文王大明緜拜鹿鳴之三國語叔孫穆¶
子聘於晉晉悼公饗之樂及鹿鳴之三而後拜樂三晉¶
侯使行人問焉對曰夫先樂金奏肆夏繁遏渠天子所¶
以饗元侯也夫歌文王大明緜則兩君相見之樂也皆¶
非使臣之所敢聞也今伶簫詠歌鹿鳴之三君之所以¶
况使臣臣敢不拜况夫鹿鳴君之所以嘉先君之好也¶
敢不拜嘉四牡君之所以章使臣之勤也敢不拜章皇¶
<pb:KR3j0049_WYG_032-20b>¶
皇者華君教使臣曰每懐靡及諏謀度詢必諮於周敢¶
不拜教　紫陽方氏曰叔孫豹魯三桓公子叔牙之後¶
也叔牙子公孫戴伯兹兹生叔孫荘叔得臣得臣生叔¶
孫宣伯僑如僑如弟叔孫穆叔豹三拜鹿鳴之三在襄¶
四年穆叔如晉報知武子之聘也晉侯享之金奏肆夏¶
之三不拜工歌文王之三又不拜歌鹿鳴之三三拜韓¶
獻子使行人子貟問之下文大同小異杜預注肆夏樂¶
曲名周禮以鍾鼓奏九夏其三曰肆夏一名樊三曰昭¶
<pb:KR3j0049_WYG_032-21a>¶
夏一名遏四曰納夏一名渠葢擊鍾而奏此三夏曲工¶
樂人文王之三大雅之首文王大明緜囘謂杜預一名¶
樊一名遏一名渠之説同周禮注周禮注肆遂也夏大¶
也言遂於大位故時邁曰肆於時夏允王保之繁多也¶
遏止也言福禄止於周之多也故執競曰降福穰穰降¶
福簡簡福禄來反渠大也言以后稷配天王道之大也¶
故思文曰思文后稷克配彼天康成謂九夏皆詩篇名¶
頌之族類也此歌之大者載在樂章樂崩亦從而亡是¶
<pb:KR3j0049_WYG_032-21b>¶
以頌不能具囘攷此畧知九詩之義叔孫可謂善言詩¶
矣文字注疏不同當兩存之文王之三附書　正大雅¶
之始文王之什七章章八句序曰文王受命作周也一¶
章有曰周雖舊邦其命維新文王陟降在帝左右吕氏¶
春秋以為此詩周公所作也末章云上天之載無聲無¶
臭儀刑文王萬邦作孚工歌此五詩六句於叔孫豹何¶
預焉大明八章四章六句四章章八句序曰文王有明¶
徳故天復命武王也言大姙有身生此文王纉女維萃¶
<pb:KR3j0049_WYG_032-22a>¶
篤生武王牧野之師曰上帝臨汝無貳爾心亦非叔孫¶
豹之事緜九章章六句序曰文王之興本由天生也八¶
章備言太王承古公亶父之業遷岐作周營造之事末¶
章至文王而虞芮質厥成所謂獄訟不之紂而之文王¶
武王所以有天下歌之以施於叔孫豹與夫三夏之詩¶
晉悼公之有司何其謬也豹惟拜鹿鳴四牡皇華讀而¶
味之知魯有君子晉霸徒强而已未有知道之士也然¶
周以來兩君相見歌文王之三亦太侈¶
¶
<pb:KR3j0049_WYG_032-22b>¶
　　大射騶虞貍首采繁采蘋之節¶
¶
　　周禮樂師凡射王以騶虞為節諸侯以貍首為節大夫¶
以采蘋為節士以采繁為節鍾師凡射王奏騶虞諸侯¶
奏貍首卿大夫奏采蘋士奏采蘩　鄭𤣥注騶虞采蘋¶
采蘩皆樂章名在國風唯貍首在樂記射義曰騶虞者¶
樂官備也貍首者樂會時也采蘋者樂循法也采蘩者¶
樂不失職也是故天子以備官為節諸侯以時會為節¶
大夫以循法為節士以不失職為節鄭司農説樂正¶
<pb:KR3j0049_WYG_032-23a>¶
奏貍首以射貍首　射儀注騶虞采蘩采蘋今詩篇名¶
貍首逸下云曾孫侯氏是也樂官備者謂騶虞壹發五¶
豝喻得賢者多也吁嗟乎騶虞歎仁人也樂會時者謂¶
貍首曰小大莫處御于君所樂循法度者謂采蘋曰於¶
以采蘋南澗之賔循澗以采蘋喻循法度以成君事樂¶
不失職者謂采蘩曰被之僮僮夙夜在公　紫陽方氏¶
曰鄭注貍首逸今射義故詩曰曽孫侯氏四正具舉大¶
夫君子凡以庶士小大莫處御于君所以燕以射則燕¶
<pb:KR3j0049_WYG_032-23b>¶
則譽言君臣相與盡志於射以習禮樂則安則譽也是¶
以天子制之而諸侯務焉囘謂諸侯燕射之樂節必不¶
止此八句故曰貍首逸射義貍首力之反貍之言不來¶
也首先也不來二字難曉不知樂正奏貍首以射貍首¶
二句好似乎畫貍首為的也第射侯中無此物正義禮¶
鄉射歌騶虞若采蘋皆五終鄭注鄉射之鼓五節歌五¶
終¶
¶
　　南有嘉魚燕歌¶
¶
<pb:KR3j0049_WYG_032-24a>¶
　　紫陽方氏曰鹿鳴之什十篇南陔之什十篇鄉飲酒禮¶
燕禮工歌笙次序同工歌鹿鳴四牡皇皇者華笙南陔¶
白華華黍三篇亡乃間歌魚麗笙由庚亡歌南有嘉魚¶
笙崇丘亡歌南山有臺笙由儀亡合樂則以周南召南¶
六詩今南有嘉魚在南陔之什第五篇前鹿鳴之什内¶
七篇各有所用不入於後人飲燕之歌乃文王武王以¶
來人君自以燕賔之歌也内天保一篇羣下報上之歌¶
也此南有嘉魚四章章四句序曰樂與賢也太平之君¶
<pb:KR3j0049_WYG_032-24b>¶
子至誠樂與賢者共之也説者以謂此成王時詩也首¶
章南有嘉魚烝然罩罩君子有酒嘉賔式燕以樂次章¶
易汕汕而押衍韻兩章一意言之不足故申言之興也¶
魚多猶得賢者之多亦近乎比也君子成王也有酒以¶
樂嘉賔則與賢者共之也共者何共太平之樂也三章¶
南有樛木甘瓠纍之樛居虬切纍力追切樛木興君甘¶
瓠興賢者上下相纒繞亦與賢者共之意也四章翩翩¶
者鵻與賢者之來也朱文公謂烝然來思式燕又思上¶
<pb:KR3j0049_WYG_032-25a>¶
思字是助語下思字是必思上與來字押韻比非所急¶
通論燕歌之詩見此為第十五篇成王燕其臣而周公¶
作詩以歌其樂與賢之心也此樂章人主之所用也而¶
儀禮飲燕取以為歌¶
¶
　　崇丘亡¶
¶
　　紫陽方氏曰笙崇丘亡已見前¶
¶
　　南山有臺燕歌¶
¶
　　紫陽方氏白南山有臺五章章六句凡三十句一意序¶
<pb:KR3j0049_WYG_032-25b>¶
曰得賢則能為邦家立太平之基矣臺萊桑楊杞李栲¶
杻(音考女九反)枸楰(音庾)十物興也每章之末不祝其壽而美¶
其徳君子者皆指成王周公作此詩當是膳夫獻君之¶
樂而鄉飲酒燕禮取以為歌¶
¶
　　由儀亡¶
¶
　　紫陽方氏曰笙由儀亡前已見六笙詩皆亡或謂有聲¶
無詩而笙有其曲似亦可取¶
¶
　　蓼蕭澤及四海¶
¶
<pb:KR3j0049_WYG_032-26a>¶
　　紫陽方氏曰蓼蕭四章章六句序曰澤及四海也蓼音¶
六以長大之蕭蒿受天之露興也臣得君之恩意也既¶
見君子四歌之諸侯來朝而成王燕之之歌也周公作¶
此詩我心寫兮指此詩也¶
¶
　　湛露天子燕諸侯¶
¶
　　紫陽方氏曰太平之極諸侯來朝周禮有三饗三食之¶
説則樂章不一湛露四章章四句序曰天子燕諸侯也¶
他無一語易曉之至也湛湛露斯匪陽不晞厭厭夜飲¶
<pb:KR3j0049_WYG_032-26b>¶
不醉無歸興也露必至見日而乾天子燕來朝之諸侯¶
不至於夜醉不出乃無𥮅爵也毛氏以為燕宗子族人¶
之禮天子燕諸侯禮亡此歌以詩而有孔氏引諸侯燕¶
禮庶子執燭甸人執大燭則恐天子待異姓諸侯亦然¶
諸父諸舅同時與宴何不夜之有　此二十篇燕樂歌¶
章亡其六十四篇次第玩味文武成康太平之天下周¶
公制禮作樂之盛想像羨慕心喜神悦秦之酷至於盡¶
掃禮樂漢之興一叔孫通因陋就簡可痛矣哉¶
¶
<pb:KR3j0049_WYG_032-27a>¶
　　彤弓天子錫有功諸侯¶
¶
　　紫陽方氏曰彤弓之什十篇其前二篇彤弓菁菁者莪¶
通前鹿鳴之什南陔之什二十二篇為正小雅皆文武¶
成王時宴歌之樂周公之所作也自六月以下至無羊¶
十四篇為宣王之變小雅自節南山何草不黄為幽王¶
之變小雅今且攷彤弓菁莪二篇于此彤弓三章章六¶
句言不多而意有餘序曰天子錫有功諸侯也諸先儒¶
之説不可不攷左傳寗武子曰諸侯敵王所愾而獻其¶
<pb:KR3j0049_WYG_032-27b>¶
功於是錫之彤弓一彤矢百玈弓矢千以覺報宴注謂¶
諸侯有四夷之功王錫之弓矢又為歌彤弓以明報功¶
宴樂鄭氏云凡諸侯錫弓矢然後專征伐范氏曰諸侯¶
不可無長為之方伯連率以維之其有功則錫之弓矢¶
使専征伐此王室之所以尊不然則强凌弱大併小而¶
莫能制故曰彤弓廢則征伐缺矣李氏曰周室東遷彤¶
弓之錫惟及晉文侯文公二人則先王盛時可知矣囘按¶
尚書文侯之命第三十平王賜晉文侯秬鬯圭瓉曰用¶
<pb:KR3j0049_WYG_032-28a>¶
賚爾秬鬯一卣彤弓一彤矢百盧弓一盧矢百馬四匹¶
毛傳幽王為犬戎所殺平王東遷洛邑晉文侯送迎安¶
定之故錫命焉彤赤盧黑諸侯有大功賜弓矢然後專¶
征伐彤弓以講徳習射傳示子孫左傳僖二十八年晉¶
文公重耳城濮之勝作王宫於踐土經書天王狩於河¶
陽傳注以周平王享晉侯讐之禮享晉侯王享醴命晉¶
侯侑注既饗之又命晉侯助之束帛又䇿命為侯伯(九命¶
作伯)賜之大輅之服戎輅之服彤弓一彤矢百玈弓矢千¶
<pb:KR3j0049_WYG_032-28b>¶
秬鬯一卣虎賁三百人書春秋傳所見二人而已吕東¶
萊曰所謂專征者如四夷入邊臣子簒弑不容待報者¶
其他則九伐之法乃大司馬所職非諸侯所得專也與¶
後世强臣拜表即行者異矣彤弓弨兮受言藏之我有¶
嘉賔中心貺之鐘鼓既設一朝饗之後二章載之櫜之¶
喜之好之右之醻之后之詩二章三章中言之無别意¶
東萊記於受言藏之謂如説命衣裳在笥之意中心貺¶
之言其誠也一朝饗之言其速也後世視府藏為巳私¶
<pb:KR3j0049_WYG_032-29a>¶
至有以武庫兵賜弄臣者則與受言藏之者異矣賞賜¶
非出於利誘則迫於事勢至於朝賜鐵劵而暮屠戮者¶
則與中心貺之者異矣屯膏吝賞功臣解體至於有印¶
刓而不忍與者則與一朝饗之者異矣説詩太巧求詩¶
太深主人見獻弓焉得不藏功臣合賞心焉得不誠一朝¶
饗之本何名者此乃天子饗有功之諸侯樂歌天子饗¶
禮燕禮食禮俱亡有此樂意猶可知¶
¶
　　詩菁莪長育人材¶
¶
<pb:KR3j0049_WYG_032-29b>¶
　　紫陽方氏曰菁菁者莪四章章四句序曰樂育材也君¶
子能長育人材則天下喜樂之矣序語良是六月詩序¶
下説小雅燕樂二十二詩菁菁者莪廢則無禮儀矣則¶
殊不然菁菁者莪在彼中阿中沚中陵皆興也莪謂蘿¶
蒿今潮水不到處舒州江州渚間春生蔞蒿可食甚美¶
菁菁其盛在阿在沚在陵興也人主能長育人材也説¶
者以為天子行禮學校燕飲之歌鄭康成朱文公皆以¶
為飬士既見君子四言之學校之士喜見天子之至也¶
<pb:KR3j0049_WYG_032-30a>¶
樂且有儀我心則喜錫我百朋我心則休四句皆指士¶
類喜樂之心而求之深者掲樂且有儀一句為天子之¶
樂之儀又於儀字上生出禮字敬字皆好高之論君子¶
能長育人材必有其道不當以儀之一字創為禮儀之¶
説且四句一體樂且有儀謂士類樂而有所儀法儀刑¶
有威儀有禮儀何不可何必歸之於人君之身我心則¶
喜我心則休與此句同意錫我百朋士類樂錫予之厚¶
禄飬之富亦四句一意囘欲改曰菁菁者莪廢則無人¶
<pb:KR3j0049_WYG_032-30b>¶
材矣豈不痛快第因樂且有儀之儀曰菁菁者莪廢則¶
無禮儀矣其意如此乃謂此詩一廢天子無禮儀也不¶
通先儒曲説人君必以禮敬長育人材迂矣哉¶
¶
　　變小雅十四篇自六月始就攷正大雅¶
¶
　　六月宣王北伐也鹿鳴廢則和樂缺矣四牡廢則君臣¶
缺矣皇皇者華廢則忠信缺矣棠棣廢則兄弟缺矣伐¶
木廢則朋友缺矣天保廢則福禄缺矣采薇廢則征伐¶
缺矣出車廢則功力缺矣枤杜廢則師衆缺矣魚麗廢¶
<pb:KR3j0049_WYG_032-31a>¶
則法度缺矣南陔廢則孝友缺矣白華廢則廉耻缺矣¶
華黍廢則蓄積缺矣由庚廢則隂陽失其道理矣南有¶
嘉魚廢則賢者不安下不得其所矣崇丘廢則萬物不¶
遂矣南山有臺廢則為國之基墜矣由儀廢則萬物失¶
其道理矣蓼蕭廢則恩澤乖戾矣湛露廢則萬國離矣¶
彤弓廢則諸夏衰矣菁菁者莪廢則無禮儀矣小雅盡¶
廢則四夷交侵中國微矣　紫陽方氏曰於宣王伐北¶
之篇厯序小雅燕樂二十二篇之義然語多有疵間有¶
<pb:KR3j0049_WYG_032-31b>¶
不得詩之意而妄下三字者如菁菁者莪樂且有儀止¶
是學校士人喜見成王之來心樂而體莊或指此為人¶
主樂而有禮敬為之主足以長育人材殊不知下文我¶
心則喜錫我百朋我心則休四句一意也獨摘此一句¶
歸於人主之身非也其曰菁菁者莪廢則無禮儀矣於¶
十六句詩中專摘一儀字此詩此意廢則無禮儀指人¶
主乎指士類乎故曰語多有疵文王武王成王周公能¶
行此詩之事之意而至於天下太平因循廢弛至於厲¶
<pb:KR3j0049_WYG_032-32a>¶
王則二十二詩之意通廢矣故於宣王北伐釋此義以¶
謂宣王中興後世北伐南征再修此詩既廢而後見文¶
武成王周公之盛也然文武成王治天下尚有大雅自¶
文王至文王有聲十篇文武之大雅也自生民及卷阿¶
八篇成王周公之大雅也凡正大雅十八篇此尤周家¶
致治之大根本也豈止於小雅乎¶
¶
¶
<pb:KR3j0049_WYG_032-32b>¶
¶
¶
¶
¶
¶
¶
¶
¶
　　古今攷巻三十三¶
¶
