# -*- mode: mandoku-view -*-
#+TITLE: 古今攷
#+DATE: 2019-03-29 21:30:34.819126
#+PROPERTY: ID KR3j0049
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 16
<pb:KR3j0049_WYG_016-1a>¶
　　欽定四庫全書¶
¶
　　古今攷卷十七¶
¶
　　元　方回　撰¶
¶
　　有星孛于大角¶
¶
　　三年秋七月有星孛于大角按春秋文公十四年秋七¶
月有星孛入于北斗公羊傳曰左傳杜預注孛彗也既¶
見而後入北斗非常所有故書之左傳周内史服曰不¶
出七年宋齊晉之君皆将死亂杜預注後三年宋弑昭¶
<pb:KR3j0049_WYG_016-1b>¶
公五年齊弑懿公七年晉弑靈公史服但言事徵而不¶
論其占固非末學所得詳言公羊傳曰孛者何彗星也¶
其言入于北斗何北斗中有也何以書紀異也榖梁傳¶
孛之為言猶茀也其曰入北斗斗有環域也髙郵孫氏¶
曰星孛之異經書之者三而皆曰有夫有者不宜有之¶
辭且不知其所孛者何星闕所不知也昭公十七年冬¶
有星孛于大辰哀公十三年冬十一月有星孛于東方¶
明年春秋事終春秋彗星三見皆書為孛後世彗孛異¶
<pb:KR3j0049_WYG_016-2a>¶
書景祐新書孛星芒氣四出為孛非常惡氣所生亦彗¶
也春秋書者三彗星偏指曰彗亦曰掃星除舊布新之¶
象秦始皇十四年間彗四見回初識星象後己未年三¶
十三嵗避地江陵府魏静齋先生之姊夫劉朔齋先生¶
諱震孫字長翁為賈似道宣撫司參議官時鄂州解圍¶
令回藁撰賀啟因言及天文朔齋謂天文之書惟景祐¶
新書最佳後為沿江制司幹官書行兵房事房吏嘗為¶
陳子華韚制使書表司傳寫得之予亦録得其本用此¶
<pb:KR3j0049_WYG_016-2b>¶
及史漢晉隋天文志作歴象攷是也今攷之大角一星¶
在攝提中亢池北入亢二度赤道内二十六度天王座¶
也又為天棟為紀綱也漢髙帝三年七月有星孛于大¶
角又攷星圖角亢氐房心尾箕角二星十三度亢四星¶
九度氐四星十六度房四星五度心三星六度尾九星¶
十九度箕四星十度東方蒼龍之七宿也古之觀星者¶
以赤道界于渾天儀之中角七宿亢氐房心尾箕皆在¶
赤道外亢四星九度在赤道内外之中而大角在赤道¶
<pb:KR3j0049_WYG_016-3a>¶
内有𤣥戈一星招揺一星分亢氐間梗河三星帝席三¶
星在帝席之旁此一星曰大角在亢池六星之北(右攝提左¶
攝提)各三星與亢池而並亢之四星跨赤道而二星在北¶
二星在南是為天之夀星其次在辰其分野在鄭楚漢¶
方大戰滎陽成臯京索間正是鄭之分野有徳者昌無¶
徳者亡項羽之為漢所滅其兆固先見于此矣¶
¶
　　附論秦始皇彗星¶
¶
　　秦始皇帝七年彗星見出東方北方五月見西方彗星¶
<pb:KR3j0049_WYG_016-3b>¶
復見西方六十日九年彗星見或竟天四月寒凍有死¶
者彗星見西方又見北方從斗以南八十日十三年正¶
月彗星見東方此所謂秦始皇十四年間彗星四見者¶
也其間一嵗再見者三其三十三年明星出西方徐廣¶
曰皇甫謐云彗星見三十六年熒惑守心有墜星下東¶
郡至地為石明年七月始皇崩天下大亂始云所以除¶
舊布新者滅六國也終于自滅則除舊布新之尤甚者¶
也此馬遷所書也書彗不書孛遷于秦紀惠公元年書¶
<pb:KR3j0049_WYG_016-4a>¶
孔子行魯相事又八公為孝公子惠文王武王昭襄王¶
五十二年周初亡昭襄王在位五十六年又歴孝文王¶
荘襄王而始皇立凡八公五王彗孛非無有也史缺書¶
耳班固五行志論孛自春秋孛北斗始凡三孛董仲舒¶
劉向申繻梓慎劉歆及諸家星傳災異之應此不具書¶
哀公十四年冬有星孛在獲麟後劉歆以為不言所在¶
官失之也¶
¶
　　附論漢武帝彗星¶
¶
<pb:KR3j0049_WYG_016-4b>¶
　　秦皇之後兵争莫若劉項用兵不輟莫若武帝漢髙帝¶
一孛之後漢文帝後七年九月有星孛于西方劉向以¶
為七國誅滅之兆遂至武帝其即位之建元三年秋七¶
月有星孛于西北四年秋九月有星孛于東北此二孛¶
班固五行志缺六年秋八月有星孛于東方長竟天紀¶
之所書也而五行志乃書曰建元六年六月有星孛于¶
北方紀無此一孛下文曰八月長星出於東方長終天¶
三十日去占曰是為蚩尤旗見則王者征伐四方其後¶
<pb:KR3j0049_WYG_016-5a>¶
兵誅四夷連數十年或曰戾太子之生年也武帝即位¶
六年而四見彗孛中一名長星蚩尤旗五行志論徵應¶
不必書元光元年即位之七年䇿賢良有曰周之成康¶
星辰不孛日月不食然則唐虞三代太平之世其必果¶
如此否元狩四年在位之二十二年春有星孛于東北¶
夏有長星出于西北五行志不書孛但曰長星又出西¶
北是時征伐尤甚元封元年在位之三十一年秋有星¶
孛于西北又孛于三台五行志書為五月史之異同如¶
<pb:KR3j0049_WYG_016-5b>¶
此謂其後江充作亂京師紛然此明東井三台為秦地¶
效也此皆不可拘泥人主當聞變而修己不可如武帝¶
之嗜兵用刑也乃後宣帝地節元年正月有星孛于西¶
方去大白二丈所也劉向以為大白為大将彗孛加之¶
掃滅象也為霍光死家夷滅之兆成帝建始元年正月¶
有星孛于營室青白光長六七丈廣尺餘劉向谷永以¶
為後宫許皇后廢趙姊妹害皇子無嗣卒皆伏辜之兆¶
又元延元年七月辛未有星孛于東井踐五諸侯出河¶
<pb:KR3j0049_WYG_016-6a>¶
戒北率行軒轅太㣲後日六度有餘晨出東方後十三¶
日見西方(云　云)五十六日與蒼龍俱伏谷永曰上古以¶
來大亂之極所希有也内為後宫女妾之害外為諸侯¶
叛逆之禍劉向曰三代之亡攝提易方秦項之滅星孛¶
大角(秦滅久矣前人作文不務太宻)志以為趙昭儀害兩皇子哀帝無¶
嗣王莽簒國之兆盖西漢十二帝一武帝之身為彗孛¶
長星者八其餘有髙之一文之一宣之一成之二凡五¶
而元延之孛西漢遂絶云吁可畏哉東漢以下未論¶
¶
<pb:KR3j0049_WYG_016-6b>¶
　　附論景定甲子七月彗¶
¶
　　回忝科第之三年景定五年甲子以隨州州學教授兼¶
湖北安撫大使司簽㕔㝢居鄂州州治之宅堂西偏七¶
月不記日夜四鼓聞天西有聲如大火砲之震起登城¶
上煙波亭視之有星如箒長丈六七尺鄂州與漢陽軍¶
對州在東岸軍在西岸星正臨漢陽稍北而尾掃江之¶
順流光燄燄然是謂彗出栁在午為周之分野然尾之¶
所掃對宫則子也為吳之分野至十一月不滅而白氣¶
<pb:KR3j0049_WYG_016-7a>¶
亘天理廟是時欲罷丞相賈似道不果而十一月崩或¶
以為應在此也咸淳乙丑改元權臣得志迄至亡國甲¶
戌年秋度廟奄忽冬十二月溶子口失守鄂州先降荆¶
閫沿江副閫次之乙亥改元徳祐丙子正月十九日宋¶
祚終焉吁可畏哉¶
¶
　　項羽置髙爼欲殺太公¶
¶
　　史漢紀不書史記項羽紀書與漢俱臨廣武而軍為髙¶
爼置太公其上索隠曰爼亦杌之類比太公于牲肉故¶
<pb:KR3j0049_WYG_016-7b>¶
置之爼上此説是李竒以為軍中巢櫓姚察以為楚子¶
巢車皆非是羽告漢王曰今不急下吾烹太公漢王曰¶
吾與項羽俱北面受命懐王曰約為兄弟吾翁即若翁¶
必欲烹而翁幸分我一杯羮項羽怒欲殺之項伯諫止¶
或謂寒浞烹后羿以食其子子不忍食漢王不顧其父¶
欲分一杯羮無乃太甚乎曰不然項羽如果殺太公漢¶
之臣子奮不顧死一舉而滅項羽必矣何待于東城而¶
後自刎古有復讐之禮父之讐弗與共戴天鄭𤣥注謂¶
<pb:KR3j0049_WYG_016-8a>¶
父者子之天殺己之天與共戴天非孝子也行求殺之¶
乃止寒浞殺羿羿之子亦為所殺不能報然浞簒殺夏¶
帝相相之遺腹子少康能以一旅讐殺浞而祀夏配天¶
史記不書左傳可據天亦不容人之殺人之父也父有¶
子而不能讐殺己之父之人天亦厭之矣越王勾踐傷¶
吳王闔廬将指而死夫差初亦不忘父讐使人于其出¶
入語之曰夫差爾忘勾踐之殺爾父乎曰不敢既而棲¶
勾踐于㑹稽之山殺而滅其國可也聽宰嚭之反間許¶
<pb:KR3j0049_WYG_016-8b>¶
之行成父之讐而忘之此越之所以卒滅吳也天厭之¶
也周幽王犬戎之艱或謂犬戎食幽王之肝申后太子¶
宜臼是為東遷之周平王似乎怨乃父之愛褒姒而黜¶
其母也畧無一毫報父讐之志竄迹洛邑而周室衰焉¶
此亦天厭之也故禮有曰知有母而不知有父禽獸也¶
靖康之難二帝蒙塵髙廟南渡當時諸人決不以和議¶
為然顧乃惑于秦檜之反間置父兄于不問汲汲然僅¶
得其母韋后來歸而守偏安之業絶中原之望故議者¶
<pb:KR3j0049_WYG_016-9a>¶
亦以周平王方之衛輙拒蒯瞶冐頓弑頭曼此不可以¶
人理論漢王一杯羮之言心知項羽必不至殺其父非¶
忍也乃所以為善待敵也侯公一説而歸固自有時也¶
哉¶
¶
　　楚大司馬曹咎敗汜水¶
¶
　　周制天子六卿諸侯半之司徒司馬司空無冡宰宗伯¶
司㓂一兼二也武王伐紂有司徒司馬司空矣即亦古¶
制有所自來春秋有大司馬禮記王制亦有大司徒大¶
<pb:KR3j0049_WYG_016-9b>¶
司馬大司空秦廢周制無三公三少六卿之官(漢百官公卿表¶
三少為孤卿與六卿為九)有相國左丞右相太尉御史大夫漢因循¶
而不革班固之言謂簡易隨時宜也其後頗有所改武¶
帝建元二年省太尉元狩四年置大司馬以冠大将軍¶
之號今項羽已有大司馬曹咎矣漢三年九月項羽令¶
曹咎謹守成臯勿與漢戰自擊彭越劉賈等約十五日¶
還明年四月丁酉冬十月漢挑戰咎大敗與長史欣皆¶
自刎漢復取成臯軍廣武彭越有功于漢不少哉¶
¶
<pb:KR3j0049_WYG_016-10a>¶
　　酈食其説齊連和韓信襲破齊自立為王¶
¶
　　三年九月漢王使酈食其説齊王田廣罷守備與漢連¶
和四年冬十月韓信用蒯通計襲破齊齊王烹酈生東¶
走髙宻史記書蒯通説語在淮隂侯傳漢書特立蒯通¶
傳書之将軍受詔擊齊而漢獨發間使下之寧有詔止¶
将軍乎于是有為将軍數載反不如一豎儒之言以激¶
韓信真巇險士也且韓信已知漢王間下齊矣佯為不¶
知進兵擊之持此之心以事君即不可言忠臣矣齊破¶
<pb:KR3j0049_WYG_016-10b>¶
韓信既使人願為假王史記項羽紀書韓信因自立為¶
齊王四年十一月也時始立張耳為趙王亦韓信所請¶
先請王張耳而已自為齊王其使人以書與漢王言假¶
王者乃擅自立為王之後始請之宜髙祖之怒也非張¶
良陳平漢王遂于項羽外又生一敵耳辨士如蒯通可¶
畏哉再説之言傳記其文信雖不叛卒陷信于死者此¶
也漢書不當為蒯通立傳¶
¶
　　汜水有二不同音¶
¶
<pb:KR3j0049_WYG_016-11a>¶
　　曹咎渡兵汜水漢書史記注音義互有異同吕東萊曰¶
顔師古曰臣瓚以汜水在成臯城東此説得之音杞髙¶
帝即位于汜水之陽此水在濟隂音敷劍反回曰地名¶
有單稱濟隂者有專稱濟隂郡者張晏謂汜水在濟隂¶
界如淳曰汜音杞師古以臣瓚為是張晏為非索隠謂¶
張晏亦未全失古濟水截河而南東流溢為滎澤則成¶
臯之汜水亦在濟水之隂水南為隂但非濟隂郡耳臣¶
瓚之説尤明白也然字畫巳巳㣲不同¶
¶
<pb:KR3j0049_WYG_016-11b>¶
　　濰水¶
¶
　　四年冬十月韓信破齊史記淮隂侯得龍且韓信夾濰¶
水陳吕東萊曰顔師古濰水出瑯琊北箕縣(刋本誤箕為經非)¶
東北經臺昌入海(師古有即禹貢所謂濰淄既道者東萊不書史記注臺昌作昌都)又¶
曰史記正義曰括地志之濰水今俗謂百尺水在宻州¶
髙宻縣即韓信夾濰水戰處沙囊壅水上流引軍半渡¶
而佯不勝以此勝龍且龍且愚人亦勇而無識者也信¶
入臨淄田廣走髙宻求救于楚合從為此戰遂遭虜廣¶
<pb:KR3j0049_WYG_016-12a>¶
罷歴下守備亦愚人也¶
¶
　　項羽亦軍廣武　鍾離昧相與臨廣武之間而語¶
¶
　　項羽聞海春侯破乃引兵還漢軍方圍鍾離昧于滎陽¶
東師古曰昧音莫葛反其字從本末之末漢軍聞羽至¶
盡走險阻羽亦軍廣武與漢相守丁壮苦軍旅老弱罷¶
轉輸相與臨廣武之間而語欲與漢王獨身挑戰古之¶
帝王有親征矣豈有獨身挑戰之事項羽可謂匹夫之¶
勇耳漢王數羽十罪可謂知彼知己羽大罪殺主殺降¶
<pb:KR3j0049_WYG_016-12b>¶
信乎天下所不容所謂不戰而氣已索也至于伏弩射¶
中漢王又不過區區盗賊之智¶
¶
　　立張耳韓信黥布彭越吳芮為王¶
¶
　　張耳以常山王敗走歸漢在二年冬十月同韓信下趙¶
在三年十月立為趙王在四年十一月失國兩年零一¶
月稱故常山王其王也韓信所請韓信下齊在四年十¶
月張耳不從曹參将歩灌嬰将騎如故韓信自立為齊¶
王然後以假王為請漢王遣張良立為齊王在二月黥¶
<pb:KR3j0049_WYG_016-13a>¶
布常冠楚軍項羽封為九江王都六今之鎮巢軍是為¶
項羽弑義帝之人後有隙漢遣隨何説布叛楚間行歸¶
漢在二年四月七月張耳韓信既王不容不立黥布為¶
王而王淮南且淮南漢未全得之也如今之遥授耳惟¶
彭越之王最晚在項羽死後固陵不㑹用張良計許之¶
以王其地睢陽以北至榖城此四王者皆非漢王之本¶
心張耳五年死時漢未滅楚惟吳芮故衡山王項羽降¶
為番君助漢擊楚立為長沙王在漢王立為皇帝之月¶
<pb:KR3j0049_WYG_016-13b>¶
乃髙祖至誠之心也韓彭英布之不終心與人主不相¶
脗合故也然以此觀之項羽西向而争天下河北右手¶
也河南中道也淮南左手也既失右手之燕齊趙代魏¶
又失河南淮南之英布彭越及吳芮漢王東向而争天¶
下右手連河南淮南左手連河北三道進兵而項羽以¶
一中道身當之雖善戰掣肘多矣項羽但知兵陣之勢¶
而不知天下之大勢¶
¶
　　田横自立為齊王奔彭越¶
¶
<pb:KR3j0049_WYG_016-14a>¶
　　漢王遣問使酈食其説齊連和矣而韓信進兵虜齊王¶
田廣齊實無罪漢不詔止韓信又不赦齊王無乃怒其¶
烹酈食其而然乎韓信既立為齊王田横亦自立為齊¶
王而無措足之地奔就彭越在梁地且為漢且為楚然¶
燒楚積聚為漢常多田横為無土之王漢是時遣使召¶
之即歸漢可也漢紀書闗中兵出益多而彭越田横居¶
梁地徃來苦楚則田横亦為漢矣漢王既即皇帝位横¶
猶懼誅亡入海何也得非以烹酈食其之故而髙帝終¶
<pb:KR3j0049_WYG_016-14b>¶
怒之歟史記髙紀不書田横自王事不書彭越田横徃¶
來苦楚但曰彭越徃來苦楚田横徃從之¶
¶
¶
¶
¶
¶
¶
　　古今攷卷十七¶
¶
